---
---
Redovisning kmom03
=========================

Vi skrev enhetstester under oopython-kursen, så konceptet var bekant och det gick snabbt att komma igång. Det var ganska lätt att uppnå 100% kodtäckning, men man skulle kunna testa ännu mer grundligt, särskilt genom fler negativa tester. Jag ser testning som en essentiell del av utveckling. Att skriva testbar kod gynnar inte bara testningen, utan kan även förbättra kodstrukturen och läsbarheten, eftersom det bygger på att man jobbar med små kodenheter. Med små enheter är det också lätt att se var det går fel, eftersom man testar en liten sak i taget. Enhetstestning sparar tid eftersom man inte behöver testa allt gång på gång manuellt, t.ex. vid uppdateringar eller vidareutveckling av kod.

Positiva tester innebär att man testar med förväntad (korrekt) input, medan negativa tester tittar på hur programmet hanterar felaktig input och om det t.ex. kraschar. Med white box testing testar man all kod internt, t.ex. genom enhetstester, för att se att koden beter sig som man förväntar sig, medan man med black box testing testar funktionalitet och förväntat utfall utan att nödvändigtvis titta på koden. Gray box är en kombination.

Jag angrep spelet ungefär som jag brukar göra med större uppgifter, d.v.s. genom att skapa checklistor samt översiktliga skisser av både gränssnitt och flöden. Klasserna Dice, DiceHand och DiceGraphic skapades under förra kursmomentet. Utöver dessa skapade jag DiceGame som innehåller grundläggande information och logik för spelet och DiceRound som t.ex. hanterar rundans summa för aktiv spelare. Möjligtvis hade jag kunnat flytta en del logik från Game till Round, eller använt arv. Jag har även en DicePlayer-klass som innehåller information om spelaren, d.v.s. poäng, namn och ett DiceHand-objekt. För att kunna hantera datormotståndarna skapade jag en DicePlayerComputer-klass som ärver från DicePlayer och utöver det har logik för när datorn ska slå och spara.

Jag har försökt jobba med små kodenheter, men DiceGame innehåller en del större metoder som håller ihop spelet och en del routes skulle kunna optimeras. Uppgiften var rätt svår och omfattade med tanke på tiden. Att förstå vad som skulle göras och skapa klasserna gick ganska lätt, men det är svårt att veta hur man sätter ihop allt på bästa sätt.

Spelet har en egen LESS-modul där jag har snyggat upp designen. För att göra spelet mer personligt och flexibelt kan man ange sitt namn samt antal tärningar och motståndare. Jag har satt min 1 och max 5 på båda för att det inte ska bli för drygt att spela, men det funkar med valfritt antal. Jag gjorde en lösning där man ser om datorn vill slå eller spara, men får själv trycka på knappen. Det gör att det är lättare att se vad som händer, men det blir en hel del klickande, så möjligtvis hade en översikt av rundorna räckt.  

Jag har även jobbat med datorns logik så att den tar olika beslut baserat på antal poäng, motspelarens poäng, hur många poäng datorn har hittills under pågående runda etc., men det kan utvecklas. Man skulle t.ex. vilja ta olika beslut baserat på antal tärningar och slag under rundan, eftersom det påverkar sannolikheten för att slå en etta.



Min TIL blir phpunit, som var smidigt att använda och gav överskådliga rapporter. Jag gillar checklistor, så det var trevligt att gradvis kunna se röda rader omvandlas till gröna.
