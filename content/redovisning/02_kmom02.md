---
---
Redovisning kmom02
=========================

Som jag skrev i förra redovisningstexten hade jag lite problem att förstå kraven och hur det var tänkt att spelet skulle fungera under kmom01. När jag såg videoserien under kmom02 fick jag en del aha-upplevelser. Jag hade tänkt på Guess-klassen som en klass för hela spelet istället för en gissning, vilket gjorde att använde koden på ett inte helt optimalt sätt. Det ledde också till att jag inte riktigt förstod hur jag kunde använda sessionen, vilket gjorde att jag för enkelhetens skull sparade hela objektet där. Jag kände att något var knasigt men kunde inte komma på vad det var jag inte fattade. Jag fick ju ihop spelet under kmom01 också, men det blir lätt blir mer fulkod när man inte har förstått till 100%.

Koden för gissa-spelet innehåller nu i stort sett samma saker, men jag lyckades strukturera det på ett bättre sätt. Under kmom01 petade jag in lite logik i min view-fil, vilket jag inte ville ha kvar nu, så jag testade istället att göra egna views och routes för de olika fallen, nämligen play, win och fail. Det blev på ett sätt fler kodrader totalt sett, men det är enklare att se vad som sker i varje route/view. Jag gjorde även om så att jag sparar variabler i sessionen istället för hela objektet, eftersom det verkar mer effektivt. Det hade funkat utan de ändringarna, men det blev bättre med.

Fördelen med att skriva kod utanför ramverket är att det finns färre beroenden att ta hänsyn till. Det kan samtidigt vara en nackdel, eftersom det innebär att man måste lösa alla bitar själv istället för att använda sig av funktionalitet som kanske redan finns i ett ramverk. Det kan vara enklare att komma igång utan ett ramverk, eftersom det blir mindre befintlig kod att sätta sig in i, men i det långa loppet sparar man troligtvis mycket tid på att använda ramverk eftersom man inte behöver börja om på noll varje gång.

UML verkar vara något man med fördel börjar med under planeringsstadiet, innan man börjar koda, medan phpDocumentor kan användas efteråt för att generera dokumentation för hur det faktiskt blev. Den dokumentation som kommer ut ur phpDocumentor kan vara enklare att läsa än ett UML-diagram, men det förutsätter förstås att man har varit noga med att skriva bra och begripliga kommentarer med rätt syntax. Samtidigt kan phpDocumentor vara ett stöd i det arbetet, eftersom det genereras felmeddelanden om man t.ex. glömt kommentarer eller skrivit dem på fel sätt.

Det gick lite trögt att komma igång förra veckan, men den här veckan flöt det på bättre, vilket kändes skönt. Koncepten var bekanta från andra kurser, t.ex. routes (från databaskursen) och arv och komposition (oopython). Det blir mer och mer tydligt hur lika programmeringsspråken är, så det får bli en nygammal TIL för den här veckan.
