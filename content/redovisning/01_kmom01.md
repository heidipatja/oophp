---
---
Redovisning kmom01
=========================

Den erfarenhet jag har av objektorienterad programmering kommer från de tidigare kurserna på utbildningen, javascript och oopython. När vi först blev introducerade till objektorienterad programmering kändes det lite förvirrande, men nu handlar det mer om att lära sig hur det funkar just med PHP, så tröskeln är inte lika hög. Guiden var som vanligt väldigt bra och gick smidigt att komma igenom.

Den uppfattningen jag har av objektorienterad programmering så här långt är att det är en lite längre startsträcka, men i slutändan brukar det bli tydligare vad koden gör och hur de olika delarna hänger ihop. I och med att det är modulärt är det enklare att testa, återanvända och bygga vidare på koden, vilket troligtvis underlättar när projekten blir lite större. Det jag fortfarande tycker är lite knepigt är att veta hur man på bästa sätt bygger ihop alla delar till större helheter, så jag hoppas kunna bli lite bättre på det under denna kurs.

Tyvärr stötte jag på ovanligt mycket problem med me-sidan. Innan kursen började uppdaterade jag till macOS Catalina (bättre sent än aldrig), vilket gjorde att make slutade fungera. Jag fick även problem med cachen, att skapa temat och att pusha till GitHub, problem som jag aldrig hade under designkursen. När me-sidan väl var på plats snyggade jag till den genom att utgå från ett av mina tidigare teman från designkursen, men anpassa färger, bilder och lite andra detaljer. Strukturen i ramverket var bekant sedan designkursen, så även om jag fick rota runt lite för att komma ihåg var saker låg gick det ändå relativt snabbt att komma igång igen.

Guess-uppgiften kändes vid en första anblick ganska simpel, eftersom själva logiken inte är så komplicerad, men det visade sig vara svårare än jag trodde att få ihop alla delar. Det är alltid en liten startsträcka när man byter språk och jag hade ärligt talat lite problem med att förstå vissa av instruktionerna och hur det var tänkt att allt skulle hänga ihop. Jag hoppas att jag inte har missuppfattat för mycket. Guess-klassen var väl det som gick snabbast att få till, eftersom mallen i princip var färdig. Jag sparade hela objektet i sessionen och tänkte att jag kunde använda metoderna för att få ut numret och antal gissningar vid behov. Om det är det bästa sättet är jag osäker på, men det fungerar. Jag gissar att vi kommer att jobba vidare med sessioner och att det kommer klarna mer framöver.

För att rensa hjärnan passade jag på att lägga in lite CSS i guess, så den lite mer polerade ytan kan kanske hjälpa till att distrahera från eventuell konstig kod bakom kulisserna.

En ganska liten detalj i det stora hela, men jag tyckte att PHP:s autoloader var lite smart, så den får bli min TIL.
